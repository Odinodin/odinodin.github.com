<!DOCTYPE html>
<html lang="en"><head>
  <meta charset="utf-8">
  <link href="/main.css" rel="stylesheet" type="text/css">
  <link href="/highlight.css" rel="stylesheet" type="text/css">
  <title>Rust on the terminal</title>
</head>

<body>
<div class="page page-blog">
  <header>
  <a href="/"><h1 class="logo-text">ODINODIN</h1></a>
  <div class="menu">
    <a href="/">Posts</a>
    <a href="/about">About</a>
  </div>
</header>
  <main>
    <h1>Rust on the terminal</h1>
    <div class="published-container">
      <h3 class="color-primary">2023-07-12</h3>
      <div>
        <a href="/tags/experiments"><div class="badge">experiments</div></a>
      </div>
    </div>
    <div class="blog-content">
    <p>Trenger du å lage et kommandolinjeverktøy, men er lei av grisete bash-script som er umulige å lese? Kanskje det går raskere å skrive det med et dynamisk språk som Python, men hva med å prøve et sterkt typet språk som Rust?</p>
<p>For en stund tilbake så kom jeg over <a href="https://github.com/sts10/rust-command-line-utilities">denne listen</a> med
kommandolinjeverktøy skrevet i Rust. Det skjer en masse innovasjon på denne fronten og det er tydelig
at <a href="https://www.rust-lang.org/">Rust</a> er et språk som mange foretrekker å lage slike verktøy med.</p>
<p>Det er kjekt å lære seg nye ting; hvor vanskelig kan det egentlig være å lære seg Rust?</p>
<p><img src="/images/2023-07-rust/rust-crab.png" alt="Rust krabbe"></p>
<h2>What are we making?</h2>
<p>For å ikke bite over for mye, så trenger vi et overkommelig prosjekt som ikke tar for tid å fullføre.
Jeg sjekker ofte strømprisene i Tibber-appen for å vite når det er best å sette på f.eks vaskemaskinen.
Når jeg sitter med datamaskinen så har jeg alltid terminalen oppe. Det er mye lettere å fyre avgårde en
terminalkommando enn å løfte opp telefonen og finne frem Tibber appen.</p>
<p>Det ferdige produktet ser slik ut:</p>
<pre><code>$ energipris --idag
  I dag (Pris nå 0.888)

 0.89 ┤                                 ╭────────────╮                        ╭───────╮
 0.87 ┤                            ╭────╯            ╰╮              ╭────────╯       ╰──╮
 0.85 ┤                          ╭─╯                  ╰╮            ╭╯                   ╰─╮
 0.83 ┤                        ╭─╯                     ╰╮           │                      ╰─╮
 0.82 ┤                    ╭───╯                        ╰╮         ╭╯                        ╰───╮
 0.80 ┼─╮                 ╭╯                             │         │                             ╰───╮
 0.78 ┤ ╰─╮             ╭─╯                              ╰╮       ╭╯                                 ╰
 0.76 ┤   ╰────╮      ╭─╯                                 ╰╮      │
 0.74 ┤        ╰──────╯                                    │     ╭╯
 0.72 ┤                                                    ╰╮    │
 0.71 ┤                                                     ╰────╯
       ‾|‾‾‾‾‾‾‾‾‾‾‾‾‾‾‾‾‾‾‾‾‾‾|‾‾‾‾‾‾‾‾‾‾‾‾‾‾‾‾‾‾‾‾‾‾‾|‾‾‾‾‾‾‾‾‾‾‾‾‾‾‾‾‾‾‾‾‾‾‾|‾‾‾‾‾‾‾‾‾‾‾‾‾‾‾‾‾‾‾‾‾‾‾|
       00:00                   06:00                   12:00                   18:00               24:00
</code></pre>
<p>Det betyr at vi må gjøre følgende:</p>
<ul>
<li>Parse argumenter til programmet</li>
<li>Lese inn et personlig Tibber API token</li>
<li>Hente priser fra Tibber APIet med tokenet</li>
<li>Tegne en graf med priser</li>
</ul>
<h3>Oppdatering:</h3>
<p>Vi har nå flere bloggposter som implementerer det samme konseptet:</p>
<ul>
<li><a href="/blogg/2023-08-03-tibber-cli-golang/">Nils viser hvordan man kan bruke Go</a></li>
<li><a href="/blogg/2023-08-30-kotlin-notebook/">Frode visualiserer det med Kotlin Notebook</a></li>
</ul>
<h2>How to get started?</h2>
<p>Det hele starter med å <a href="https://www.rust-lang.org/learn/get-started">installere verktøyene</a> du trenger for å
kompilere og kjøre Rust-programmer.</p>
<p>Merk at Rust har en interessant måte å håndtere minne på som det kan ta litt tid å sette seg inn i. Det har
<a href="https://www.kodemaker.no/blogg/2022-12-08-rust-minne-modell/">André</a> skrevet om tidligere.</p>
<p>For å starte et nytt prosjekt så kan du generere et utgangspunkt med følgende kommando:</p>
<pre><code>cargo new energipris
</code></pre>
<p>For å kjøre programmet gjør du:</p>
<pre><code>cargo run
</code></pre>
<p>Da har vi det grunnleggende på plass.</p>
<h2>Dependencies</h2>
<p>Rust er bevisst designet med et tynt standardbibliotek. Den designfilosofien har jeg sansen for. I praksis så må koden i
kjernen
leve evig.</p>
<p>For å gjøre det vi ønsker så drar vi inn følgende avhengigheter, eller "crates" som de er kjent som i Rust-universet:</p>
<ul>
<li>tokio
<ul>
<li>En runtime som støtter asynkrone kall</li>
</ul>
</li>
<li>clap
<ul>
<li>Parser for kommandolinjeargumenter</li>
</ul>
</li>
<li>reqwest
<ul>
<li>HTTP-klient for å snakke med Tibber APIet</li>
</ul>
</li>
<li>serde
<ul>
<li>JSON parser</li>
</ul>
</li>
<li>rasciigraph
<ul>
<li>For å visualisere prisene over tid</li>
</ul>
</li>
</ul>
<h2>Det begynner med main()</h2>
<p>Programmet starter med en main-funksjon.</p>
<pre><code class="language-rust hljs"><span class="hljs-meta">#[tokio::main]</span>
<span class="hljs-keyword">async</span> <span class="hljs-keyword">fn</span> <span class="hljs-title function_">main</span>() { 
  <span class="hljs-comment">// ...</span>
}
</code></pre>
<p>Allerede nå trenger vi litt forklaring. Main er annotert med en <code>tokio</code>-makro som legger på støtte for asynkrone kall.
<a href="https://doc.rust-lang.org/book/ch19-06-macros.html">Makroer</a> i Rust genererer kode som ekspanderes når programmet
kompileres.</p>
<p>Alternativt så kan du skrive følgende for å oppnå det samme som makroen:</p>
<pre><code class="language-rust hljs"><span class="hljs-keyword">fn</span> <span class="hljs-title function_">main</span>() {
  tokio::runtime::Builder::<span class="hljs-title function_ invoke__">new_multi_thread</span>()
    .<span class="hljs-title function_ invoke__">enable_all</span>()
    .<span class="hljs-title function_ invoke__">build</span>()
    .<span class="hljs-title function_ invoke__">unwrap</span>()
    .<span class="hljs-title function_ invoke__">block_on</span>(<span class="hljs-keyword">async</span> {
      <span class="hljs-comment">// ...</span>
    })
}
</code></pre>
<p>Makroer er et utrolig kraftig verktøy med mange skarpe kanter. Det første jeg tenker er hva gjør egentlig denne makroen?
Det er fint når det funker, men så snart noe ikke gjør det, så er det ikke så lett å vite hvor man skal begynne å lete.</p>
<h2>Argumenter</h2>
<p>Vi bruker <code>clap</code>-craten til å parse argumenter fra kommandolinjen. Her kan vi annotere en struct med en makro på
følgende vis:</p>
<pre><code class="language-rust hljs"><span class="hljs-meta">#[derive(Parser)]</span>
<span class="hljs-meta">#[command(name = <span class="hljs-string">"energipriser"</span>)]</span>
<span class="hljs-meta">#[command(author = <span class="hljs-string">"Odin Standal &lt;odin@odinodin.com&gt;"</span>)]</span>
<span class="hljs-meta">#[command(version = <span class="hljs-string">"1.0"</span>)]</span>
<span class="hljs-meta">#[command(about = <span class="hljs-string">"Henter energipriser"</span>, long_about = None)]</span>
<span class="hljs-keyword">struct</span> <span class="hljs-title class_">Cli</span> {
  <span class="hljs-meta">#[arg(long, help = <span class="hljs-string">"Viser dagens priser"</span>)]</span>
  idag: <span class="hljs-type">bool</span>,
  <span class="hljs-meta">#[arg(long, help = <span class="hljs-string">"Viser morgendagens priser"</span>)]</span>
  imorgen: <span class="hljs-type">bool</span>,
}
</code></pre>
<p>Clap sin <code>Parser</code>-makro lesser på med magi for oss. F.eks så får vi en nyttig beskrivelse via <code>--help</code>, som seg hør og
bør i et kommandolinjeverktøy.
Makroen kan man konfigurere via <code>command(...)</code>-argumenter.</p>
<p>For å vite hva brukeren har sendt inn til programmet, så trenger vi bare å gjøre følgende:</p>
<pre><code class="language-rust hljs"><span class="hljs-keyword">let</span> <span class="hljs-variable">cli</span> = Cli::<span class="hljs-title function_ invoke__">parse</span>();
<span class="hljs-keyword">let</span> <span class="hljs-variable">show_today</span> = cli.idag == <span class="hljs-literal">true</span> | | cli.idag == <span class="hljs-literal">false</span> &amp; &amp; cli.imorgen == <span class="hljs-literal">false</span>;
<span class="hljs-keyword">let</span> <span class="hljs-variable">show_tomorrow</span> = cli.imorgen == <span class="hljs-literal">true</span>;
</code></pre>
<p>På denne måten kan vi vise enten dagens, morgendagens eller begge prisene samtidig.</p>
<h2>The price of power</h2>
<p>For å bruke Tibber APIet, så må du <a href="https://developer.tibber.com/docs/guides/calling-api">opprette et API token</a>.
Vi kan åpenart ikke hardkode et personlig token inn i programmet, og vi ønsker heller ikke at det skal ende opp på
kommandolinje-historikken i terminalen. Vi leser det dermed inn som en miljøvariabel.</p>
<pre><code class="language-rust hljs"><span class="hljs-keyword">let</span> <span class="hljs-variable">token</span> = <span class="hljs-keyword">match</span> env::<span class="hljs-title function_ invoke__">var_os</span>(<span class="hljs-string">"TIBBER_API_TOKEN"</span>) {
<span class="hljs-title function_ invoke__">Some</span>(v) =&gt; v.<span class="hljs-title function_ invoke__">into_string</span>().<span class="hljs-title function_ invoke__">unwrap</span>(),
<span class="hljs-literal">None</span> =&gt; panic ! (<span class="hljs-string">"$TIBBER_API_TOKEN is not set"</span>)
};
</code></pre>
<p><code>env::var_os</code> returnerer en <code>Option</code>, som er Rust sin idiomatiske måte å håndtere verdier som kan være tomme. Ikke
noe <a href="https://en.wikipedia.org/wiki/Null_pointer">billion dollar mistake</a> her i gården.</p>
<p>Rust har også pattern matching via <code>match</code>, som gir kompileringsfeil om du ikke håndterer alle mulige utfall. Definitivt
noe av det jeg liker aller best med Rust så langt.</p>
<p>Hvis programmet ikke finner miljøvariabelen, så er det bare å gi opp via <code>panic</code>.</p>
<p>Tibber sitt API er Graphql-basert. Det finnes Rust-bibliotek som kan autogenerere klientkode basert på Graphql-skjemaet
til
APIet, men for vårt formål er det overkill. Vi gjør heller bare en POST direkte ved
hjelp av <a href="https://docs.rs/reqwest/latest/reqwest/">reqwest</a>-craten.</p>
<p>Her er en hjelpefunksjon som utfører et query <code>q</code> mot Graphql-endepunktet og legger på det personlige tokenet i
headeren.</p>
<pre><code class="language-rust hljs"><span class="hljs-keyword">async</span> <span class="hljs-keyword">fn</span> <span class="hljs-title function_">query</span>(token: &amp;<span class="hljs-type">String</span>, q: &amp;<span class="hljs-type">str</span>) <span class="hljs-punctuation">-&gt;</span> Response { 
  <span class="hljs-keyword">let</span> <span class="hljs-keyword">mut </span><span class="hljs-variable">body</span> = HashMap::<span class="hljs-title function_ invoke__">new</span>();
  body.<span class="hljs-title function_ invoke__">insert</span>(<span class="hljs-string">"query"</span>, q);

  <span class="hljs-keyword">let</span> <span class="hljs-variable">client</span> = reqwest::Client::<span class="hljs-title function_ invoke__">new</span>();
  <span class="hljs-keyword">let</span> <span class="hljs-variable">response</span> = client
    .<span class="hljs-title function_ invoke__">post</span>(<span class="hljs-string">"https://api.tibber.com/v1-beta/gql"</span>)
    .<span class="hljs-title function_ invoke__">json</span>(&amp;body)
    .<span class="hljs-title function_ invoke__">header</span>(AUTHORIZATION, <span class="hljs-string">"Bearer "</span>.<span class="hljs-title function_ invoke__">to_owned</span>() + &amp;token)
    .<span class="hljs-title function_ invoke__">header</span>(CONTENT_TYPE, <span class="hljs-string">"application/json"</span>)
    .<span class="hljs-title function_ invoke__">header</span>(ACCEPT, <span class="hljs-string">"application/json"</span>)
    .<span class="hljs-title function_ invoke__">send</span>()
    .<span class="hljs-keyword">await</span>
    .<span class="hljs-title function_ invoke__">unwrap</span>();
  response
}
</code></pre>
<p>For å hente f.eks nåværende pris, så ser det slik ut:</p>
<pre><code class="language-rust hljs"><span class="hljs-keyword">let</span> <span class="hljs-variable">q</span> = <span class="hljs-string">"{
  viewer {
    homes {
     currentSubscription {
       priceInfo {
         current {
           total
           energy
           tax
           startsAt
         }
       }
     }
   }
 }
}"</span>;

<span class="hljs-keyword">let</span> <span class="hljs-variable">response</span> = <span class="hljs-title function_ invoke__">query</span>( &amp; token, q).<span class="hljs-keyword">await</span>;
</code></pre>
<h2>Parsing JSON</h2>
<p>Å ta inn data fra den ville, skumle utsiden inn i et sterkt typet program er en interessant øvelse.
Typer hjelper deg å være internt konsistent i programmet ditt, men du kan i prinsippet få inn hva som helst
fra utsiden.</p>
<p>Det første vi gjør er å sjekke om statusen på responsen er som vi forventer:</p>
<pre><code class="language-rust hljs"><span class="hljs-keyword">match</span> response.<span class="hljs-title function_ invoke__">status</span>() {
  reqwest::StatusCode::OK =&gt; {
    <span class="hljs-comment">// Håndtere fornuftig data</span>
  }
  other =&gt; {
    <span class="hljs-comment">// Håndterer alle andre statuser, her har noe gått galt</span>
    <span class="hljs-comment">// Det beste vi kan gjøre er å få panikk</span>
    panic ! (<span class="hljs-string">"Uh oh! Something unexpected happened: {:?}"</span>, other);
  }
};
</code></pre>
<p>Hvis statuskoden er OK, så kan vi parse JSON-bodyen. Det gjør vi ved å kalle <code>serde::from_str</code>. Typen som vi sender
inn blir brukt av parseren, dvs <code>ApiResponse&lt;PriceViewer&gt;</code>.</p>
<pre><code class="language-rust hljs"><span class="hljs-keyword">let</span> <span class="hljs-variable">response_text</span> = response.<span class="hljs-title function_ invoke__">text</span>().<span class="hljs-keyword">await</span>.<span class="hljs-title function_ invoke__">unwrap</span>();

<span class="hljs-comment">// Vi sender typen til forventet respons som ApiResponse&lt;PriceViewer&gt;</span>
<span class="hljs-keyword">match</span> serde_json::from_str::&lt;ApiResponse&lt;PriceViewer&gt; &gt; ( &amp; response_text) {
  <span class="hljs-title function_ invoke__">Ok</span>(parsed) =&gt; <span class="hljs-title function_ invoke__">Some</span>(parsed),
  <span class="hljs-title function_ invoke__">Err</span>(e) =&gt; {
    println ! (<span class="hljs-string">"FAILED TO PARSE! {:?} {:?}"</span>, e, response_text);
    <span class="hljs-literal">None</span> <span class="hljs-comment">// Det siste blir implisitt returnert</span>
  }
}
</code></pre>
<p>Forventet respons er definert som <code>structs</code>. Jeg fant ikke en måte å definere nøstede structs på annet enn
et <a href="https://github.com/rust-lang/rfcs/pull/2584">forkastet forslag</a>. Så jeg endte opp med å lage structs for hvert nivå
i responsen. Det blir altså litt boilerplate. Som jeg nevnte tidligere så kan det unngås ved å bruke et bibliotek som f.eks <a href="https://crates.io/crates/graphql_client">graphql_client</a></p>
<p>En <code>ApiResponse</code> har generisk <code>Data</code>, som har en generisk <code>viewer</code>. APIet har flere typer <code>viewers</code>. <code>PriceViewer</code> har
en liste med <code>Home</code>s.
Hvert <code>Home</code> har en <code>Subscription</code>, som har en <code>PriceInfo</code>, som har flere <code>Price</code> for nå, i dag og i morgen.</p>
<pre><code class="language-rust hljs"><span class="hljs-meta">#[derive(Deserialize)]</span>
<span class="hljs-meta">#[serde(rename_all = <span class="hljs-string">"camelCase"</span>)]</span>
<span class="hljs-keyword">struct</span> <span class="hljs-title class_">Price</span> {
  total: <span class="hljs-type">f64</span>,
  energy: <span class="hljs-type">f64</span>,
  starts_at: <span class="hljs-type">String</span>,
}
</code></pre>
<p><code>derive(Deserialize)</code> trigger <code>serde</code>-biblioteket sin <code>Deserialize</code> macro, som brukes når man parser JSON. Rust setter
strenge krav til navngiving, som gjør at vi må bruke <code>serde</code> sin <code>rename_all</code> macro for å håndtere at man ikke får
bruke camelCase på props i en <code>struct</code>.</p>
<h2>ASCII-graph</h2>
<p>Å visualisere grafen får vi helt gratis av <code>rasciigraph</code>-craten.
Den tar inn en liste med verdier, og lager en tekststreng som vi kan printe.</p>
<pre><code class="language-rust hljs"><span class="hljs-built_in">println!</span>(
  <span class="hljs-string">"{}"</span>,
  <span class="hljs-title function_ invoke__">plot</span>(price_info.today.<span class="hljs-title function_ invoke__">iter</span>().<span class="hljs-title function_ invoke__">map</span>(|p| p.total).<span class="hljs-title function_ invoke__">collect</span>(),
       Config::<span class="hljs-title function_ invoke__">default</span>()
         .<span class="hljs-title function_ invoke__">with_width</span>(<span class="hljs-number">24</span> * <span class="hljs-number">4</span>)
         .<span class="hljs-title function_ invoke__">with_offset</span>(<span class="hljs-number">0</span>)
         .<span class="hljs-title function_ invoke__">with_height</span>(<span class="hljs-number">10</span>),
  )
);
</code></pre>
<p>Dessverre så støtter ikke <code>rasciigraph</code> en x-akse, så her har jeg (midlertidig) begått en stor synd og hardkodet inn
en tidsakse fra <code>00:00</code> til <code>24:00</code>.</p>
<p>Og dermed er programmet vårt komplett. Det er nå <a href="https://doc.rust-lang.org/cargo/reference/publishing.html">en smal sak</a>
å publisere det til <a href="https://crates.io/crates/energipris">crates.io</a>, som gjør det lett for hvem som helst å installere det med følgende kommando:</p>
<p><code>cargo install energipris</code></p>
<h2>Advantages with Rust</h2>
<ul>
<li>Rust er et språk som <a href="https://survey.stackoverflow.co/2022#technology-most-loved-dreaded-and-wanted">mange elsker</a>.</li>
<li>Det har solid støtte for å lage verktøy til kommandolinjen</li>
<li>Det er raskt
<ul>
<li>Det er sjelden at ytelse er et avgjørende argument i disse dager med lynrask hardware, ofte er det viktigere at
programmet er lett å forstå og vedlikeholde</li>
</ul>
</li>
<li>Sterke garantier fra kompilatoren
<ul>
<li>"Når det kompilerer så virker det" er noe jeg ofte hører fra de som liker sterke typesystemer.</li>
<li>Det krever riktignok at man bruker tid på å finne de riktige typene, noe som kan være vanskelig tidlig i et
prosjekt før man har skjønt domenet skikkelig</li>
</ul>
</li>
<li>God støtte for concurrency</li>
</ul>
<h2>Disadvantages with Rust</h2>
<ul>
<li>Det er ikke til å skyve under en stol at det tar tid å lære seg Rust
<ul>
<li>Dette er ikke bare en bedre C eller Java, dette er noe ganske annet</li>
<li>Er det verdt å lære seg? Definitivt, det vil utvide horisonten din</li>
</ul>
</li>
<li>Treg kompilering
<ul>
<li>Det tar overraskende lang tid å kompilere selv små prosjekt</li>
</ul>
</li>
<li>Streng kompilator
<ul>
<li>Hvis målet er å kjapt teste ut et API eller en idé, så finnes det andre språk som gir deg en raskere
utviklingshastighet.</li>
</ul>
</li>
<li>Makroer kan misbrukes
<ul>
<li>Jeg vil heller ha mer boilerplate som jeg kan lese og forstå enn magiske makroer som "bare" er en annotasjon. Jeg
har blitt brent for mange ganger av "smart" eller "imponerende" kode som liksom skal spare meg for masse arbeid.</li>
</ul>
</li>
</ul>
<h2>Summary</h2>
<p>Rust er såpass annerledes fra de andre språkene jeg kan at det var vanskelig å bare begynne i en ende og kode seg
til noe som funker. Jeg traff raskt en vegg med feilmeldinger fra kompilatoren som jeg ikke hadde forutsetning for å
forstå. Det gjelder altså å karre til seg nok basiskunnskap først, selv om feilmeldingene var aldri så hjelpsomme.</p>
<p>Jeg kan sterkt anbefale å lese gjennom <a href="https://doc.rust-lang.org/book/">Rust-boken</a> for å komme igang.</p>
<p>Vil jeg anbefale å bruke Rust til å lage kommandolinjeverktøy? Uten tvil, spesielt hvis det er viktig at programmet er
stabilt eller CPU-intensivt. Hvis du imidlertidig bare trenger å raske sammen et verktøy for en mindre greie, så ville
jeg heller foreslått f.eks Python, bash eller Node/Deno.</p>
<p>De ekstra interesserte kan lese kildekoden <a href="https://github.com/Odinodin/energipris">her</a></p>

    </div>
  </main>
  <footer>
        <a href="https://github.com/odinodin">Github</a>
        <a href="https://www.kodemaker.no">Kodemaker</a>
        <a href="https://bsky.app/profile/odinodin.bsky.social">BlueSky</a>
        <a href="https://www.linkedin.com/in/odinholestandal/">Linkedin</a>
</footer>
  <div>

</div></div></body></html>